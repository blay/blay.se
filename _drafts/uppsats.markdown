Just det. Under tiden förra året där det är ett jättestort glapp i mitt bloggande har jag bland annat skrivit en masteruppsats i sociologi om hackerspaces som jag lägger upp [här PDF](http://www.blay.se/papers/labbet.pdf) och [här [HTML](http://www.blay.se/papers/labbet.html)

Uppsatsen kan sägas vara ett sätt att förstå den praktik som utvecklas på hackerspaces och vilka konsekvenser den har för föreställningen om alternativa utvecklingar av teknologi trots, eller på grund av, att hackerspaces inte är uttalat politiska göromål. Det är detta jag syftar på med *Labbet utan egenskaper* i titeln.  Jag blandar sociologi och filosofi med designteori för att sätta ord till den tysta praktiken. 

Är jag nöjd med den? Mja, delvis. Jag tycker att det finns guldkorn i den men samtidigt gjorde tidsbrist (jag gjorde den vid sidan om arbete) och akademiska standardiseringar att den kanske tämjdes mer än jag skulle önska. Jag hade själv velat vara mer experimentell kring utforskandet av metoden. Hur kan teori och praktik bli en del av samma handling, en reflektion i handling som jag beskriver det, och hur kan man undvika att teorin blir uttolkare och representation av en praktik som formas utan den? Men det kanske var ett uttryck för uppsatsskrivarens överambitioner. Jag känner mig nämligen väldigt obekväm i rollen som akademikern som med hjälp av teorier ska ge svaret om betydelsen av en praktik verksamhet som innehåller sitt eget sätt att reflektera. Framförallt eftersom det innebär att akademikern inte direkt bidrar med något tillbaka till den situation som beskrivs utan istället vänder sig mot den akademiska gemenskapen och så att säga ställer sig ivägen för verksamheten. Detta har att göra med vad design, making och hacking egentligen är för typ av ingrepp i politiska processer och om de måste ta omvägen via språket. Ofta har kritisk design handlar om att genom att skapa något vilja "lyfta en fråga" som det heter. Samma sak med hack, t.ex. när Chaos Computer Club hackar elektroniska röstmaskiner för att visa att de är osäkra och möjliga att manipulera. Skapandeakten reduceras till ett verktyg för att föra fram ett argument. Ett argument med andra medel.

Detta skulle jag ha velat bryta mer med och skrivit mer inifrån praktiken (den typer av metoder börjar utvecklas inom designforskningen på spännande sätt) men å andra sidan var detta en uppsats som skulle se ut på ett sätt och bli klar vid ett visst datum så slutresultatet fick anpassa sig en del. Kanske är det konsekvent ändå. Själva utforskandet är inte lika med den slutprodukt som den till slut hamnar som inom det akademiska sammanhanget utan är en pågående aktivitet som fortgår innan, under och efter tillblivelsen av den akademiska rapporten. Dess värde bestäms inte av hur den ser ut när den hamnar på pränt utan vad den gör med de sammanhang som den ingår i. Nåväl, jag kommer nog att ta upp delar av uppsatsen här, kanske på engelska, men läs den gärna som den är nu också och hoppas det är trevlig läsning.


--- 
wordpress_id: 1000 
layout: post
title: "Det ytliga nätet" 
categories: english swedish 
date: 2010-07-28 12:31:47 +02:00 
wordpress_url: http://www.blay.se/?p=1000
---

Vi snuddade vid det i diskussionen på [KAPITAL.IDENTITÄT.MACKT.DO](http://derkapitalism.us/)S och igår dök det upp på irc. Det handlar om en växande kritik mot internets effekter på våra hjärnor. Det hela tog fart med Nihcolas Carr:s artikel ["Is Google Making Us Stupid"](http://en.wikipedia.org/wiki/Is_Google_Making_Us_Stupid) som publicerades i The Atlantic 2008. Artikeln fick stor uppmärksamhet och en bok som utvecklar argumenten; "[The Shallows: What the Internet Is Doing to Our Brains](http://www.theshallowsbook.com/nicholascarr/The_Shallows.html)", har just släppts. Argumentet går kortfattat ut på att våra hjärnor är plastiska och därför influeras av de teknologier vi använder. Forskare har upptäckt att folk som använder internet mycket får hjärnor med försämrat korttidsminne och sämre koncentrationsförmåga. Detta ställer Carr mot en hjärna som är kapabel till långa tankebanor, kreativt tänkande och - framförallt - bokläsande.

Clay Shirky svarade med en [kritisk artikel](http://www.britannica.com/blogs/2008/07/why-abundance-is-good-a-reply-to-nick-carr/) där han läxar upp Carr om hur elitkulturen har fallit. "Internet gör inte att folk slutar läsa krig och fred", säger han (den enda bok som Carr explicit nämner tydligen), det har folk gjort för länge sedan (väldigt få har faktiskt läst den). Vad internet gör är att folk slutar "knäböja inför idén att läsa krig och fred", alltså inför idén att det finns en högre kultur som enbart folk mer disciplinerade än de själva har tillgång till. Tryckpressen raderade den europeiska elitkulturen och hittade till slut en form som passade tryckpressmediet. Internet handlar inte om att göra samma sak som tryckpressen fast bättre, utan att hitta helt nya mediaformer som står i resonans till internet, menar Shirky.

Om den europeiska handskriften premierade en konformism under kyrkans ok och tryckpressen skapade individuellt skrivande och läsande, handlar internet om att återupptäcka kollektiva former av uttryck. Men Clay Shirky misstar vad Carr är ute efter när han menar att nätets deltagarkultur frigör sig från elitkulturen som Carr förespråkar. Carr vill inte valla in fåren i den korrekta kulturens fålla igen. Tvärtom menar han att internet skapar en ny typ av konformism när användarna bara flyter med flödet. Boken odlar istället självständigt, avancerat tänkande. Carr är inte alls intresserad av den [kollektiva intelligensen och svärmbeteenden](http://www.openculture.com/2010/06/cognitive_consequences_a_conversation_with_nicholas_carr.html).

> What’s interesting about our minds, I believe, is what’s least > bee-like about them. I’m not sure what “collective intelligence” > means, but if I were to define it I’d say it’s synonymous with > “culture.” And culture emanates from many individual minds, working > alone or in concert.

Inte helt oväntat anser jag att Carr har fel här. Han baserar sig på ett idealiserande av tryckpressens [nedskrivningssystem](http://www.blay.se/2009/02/07/om-teknikdeterminism/) som ignorerar att den också innebar ett tänkande som vände sig från världen och praktiken, att det är från samma tradition som vi får dagens kontextlösa [content](http://www.blay.se/2009/06/20/presentation-in-milano-variations-on-the-theme-of-openess/). Samtidigt tror jag att Shirky's "here comes everybody"/svärmintelligens som lösning också är en för hastigt reaktion på internets möjligheter. Det var nödvändigt att utforska gränserna för det, men andra kollektiva former än det helt öppna nätverket kan skapa djupare skillnader. (Kanske en av anledningarna till uppsvinget för [hacklabb](http://www.mejk.me))

När diskussionen dök upp på IRC här om dagen menade jag att frågan inte längre handlar om individ vs. kollektiv, om nätets konformism mot en tillbakagång till individen. Istället handlar det om olika former av gemenskaper. Vissa former av gemenskap skapar konformism och till dem hör sannerligen surfandet på informationsvågens yttersta kant och det konstanta *nuet* som produceras där. Men andra former av kollektiv kan istället fördjupa skillnader, förhoppningsvis inte till priset av sekterism. I IRC-diskussionen började vi prata om mailinglistans storhetstid och flera verkade ha minnen av både de goda och dåliga sidorna av dem, från långa utvecklande diskussionstrådar till interna bråk och vi/dem-tänk. Bokcirklar och bussresor var andra former av gemenskap som nämndes. Utforskandet efter den rätta formen i rätt situation kvarstår!

// Frågan dök också upp om det är en slump att en slags "kulturell backlash" mot nätet sker samtidigt som ökade krav på censur och reglering av nätet. Min uppfattning är att det hör samman med en förmodan om att internet nu har blivit moget och hittat sin form. Då kommer kraven på att den formen ska passa in med massa andra former i samhället och sluta vara så uppstudsig. Men jag tror inte på detta. Internet har inte hittat sin form. Internets genombrott är mer radikalt än så, mer radikalt än bara ännu en medieform. Internet är den universella maskinen som går att programmera för att bli [bärare](http://www.blay.se/2008/04/10/ett-ackompanjemang-till-good-old/) till evigt nya former av media. Internet kommer alltså inte att stelna annat än tillfälligt och det finns fortfarande utrymme för nya internetrevolutioner. Vi måste bara hitta de former de kommer att ta och vilka situationer de kommer att ingripa i.

Vi måste skapa internet på nytt hela tiden. Det var lite vad jag var ute efter när [jag talade i Italien tidigare i år](http://www.blay.se/2010/03/31/fighting-the-3d-reptiles/). Ingen tidigare teknologi har varit så konfigurerbar som denna. Internet kan göra hur lugnt och hur stressigt som helst. Hur fritt och hur kontrollerat som helst. Återigen. Utforskandet efter den rätta formen i rätt situation kvarstår!


